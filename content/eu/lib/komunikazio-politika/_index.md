---
# Title, summary, and page position.
linktitle: Komunikazio politika
summary: Alorraren deskribapen labur bat?
weight: 2
icon: comments
icon_pack: fas

# Page metadata.
title: Komunikazio politika
date: "2021-04-19T00:00:00Z"
type: book # Do not modify.
---

Azken mendean aurrekaririk ez duen krisi honek erronka itzelak planteatu ditu komunikazio politikaren eremuan. _Emergency Risk Communication_ alorrean orain arte erabilgarri izan diren **ohiko esku-liburuek**[^1] —orain eta hemen— **ez dute askorako balio**, sortu den egoera komunikatiboa guztiz ezezaguna baita[^2]. Gobernuek eta osasun agintariek, alde batetik, informazio zehatza eman behar dute, baina, bestetik, herritarren izua eta kaos sentsazioa saihestu behar dituzte konfiantza helaraziz[^3]. Testuinguru konplexu horretan, agintariek maiz **komunikabideen lana larregi bideratu nahi izan dute**, informazio-gardentasuna oztopatuz eta, horren ondorioz, kazetarien frustrazioa areagotuz. Sarritan komunikabideei egoeraren gordintasuna erakustea galarazi zaie eta profesionalak “erabiliak” sentitu dira. Agintariek ahots kritikoak baztertu nahi izan dituzte: profesional publikoen aburuen agerpena oztopatuz edota erabiltzaileen azalpen gordinak eragotziz. Kazetariek Osasun sailean informazio-iturri emankorra bilatu dute baina, sarritan, zeharkaezina zirudien isiltasun horma topatu dute.

Beste alde batetik, Jaurlaritzak bere agerraldi publikoetan erakusten duen jokabidea ere kritikagarria da: bere eledunek oso jarrera hieratiko eta opakoegia azaldu dute, harik eta beren irudia eta sinesgarritasuna kaltetu arte. Bozeramaile karguetan aldaketa dezente izan dira, eta horrek ezegonkortasun sentsazioa erantsi dio berez egonkortasun-irudia eskatzen duen ardura bati. Gainera, behar baino gehiagotan, bozeramaileek galdera zailei iskin egiten diete eta jarrera defentsiboa erakusten dute. Eledunak idatzizko testuekiko menpekoegiak dira —agian testu horien egileak beraiek ez direlako— eta ahozko erregistroa soilik galderak erantzuteko uzten dute. Nabaria da zailtasunak dituztela inprobisatzeko. Segurtasun falta antzematen zaie eta, kasu askotan, ez dira euskaraz naturaltasunez komunikatzeko gai.