---
# Title, summary, and page position.
linktitle: Komunikazio politika
summary: ""
weight: 10
icon: comments
icon_pack: fas

# Page metadata.
title: Komunikazio politika
date: "2021-04-19T00:00:00Z"
type: book # Do not modify.

translationKey: komunikazioa
---


Azken mendean aurrekaririk ez duen krisi honek erronka itzelak planteatu ditu komunikazio politikaren eremuan. _Emergency Risk Communication_ alorrean orain arte erabilgarri izan diren ohiko esku-liburuek[^1] —orain eta hemen— ez dute askorako balio, sortu den egoera komunikatiboa guztiz ezezaguna baita[^2]. Gobernuek eta osasun agintariek, alde batetik, informazio zehatza eman behar dute, baina, bestetik, herritarren izua eta kaos sentsazioa saihestu behar dituzte konfiantza helaraziz[^3]. Testuinguru konplexu horretan, agintariek maiz komunikabideen lana larregi bideratu nahi izan dute, informazio-gardentasuna oztopatuz eta, horren ondorioz, kazetarien frustrazioa areagotuz. Sarritan komunikabideei egoeraren gordintasuna erakustea galarazi zaie eta profesionalak “erabiliak” sentitu dira. Agintariek ahots kritikoak baztertu nahi izan dituzte: profesional publikoen aburuen agerpena oztopatuz edota beste azalpen kritikoak eragotziz. Kazetariek Osasun sailean informazio-iturri emankorra bilatu dute baina, sarritan, zeharkaezina zirudien isiltasun horma topatu dute.

Beste alde batetik, Jaurlaritzak bere agerraldi publikoetan erakusten duen jokabidea ere kritikagarria da: bere eledunek oso jarrera hieratiko eta opakoegia azaldu dute, harik eta beren irudia eta sinesgarritasuna kaltetu arte. Bozeramaile karguetan aldaketa dezente izan dira, eta horrek ezegonkortasun sentsazioa erantsi dio berez egonkortasun-irudia eskatzen duen ardura bati. Gainera, behar baino gehiagotan, bozeramaileek galdera zailei iskin egiten diete eta jarrera defentsiboa erakusten dute. Eledunak idatzizko testuekiko menpekoegiak dira eta soilik erakusten dute nolabaiteko autonomia komunikatiboa galderak erantzuteko orduan. Nabaria da zailtasunak dituztela inprobisatzeko. Segurtasun falta antzematen zaie eta, kasu askotan, ez dira euskaraz naturaltasunez komunikatzeko gai.

Gobernuak erabakitzen dituen neurriak, sarritan, ez dira behar bezala azaltzen: zergatik hartzen diren edota zeintzuk diren horren ondorioak. Maiz gertatu izan da erabakien atzetik dauden azalpen teknikoak eskuragarriago izan direla sare sozialetan (norbanakoen ekimenez), Jaurlaritzaren informazio-iturrietan baino. Horrezaz gain, beste zenbaitetan erabaki eta aginduekin batera emandako xehetasun eta argudio apurrek nahasmendua baino ez dute eragin gizartean.

Egoera berria izaki, ezjakintasun maila bat izatea onargarria litzateke (pandemiaren hasieran bereziki). Baina tamalez, ordea, informazio-iturri ofizialek ezjakintasun hori umiltasunetik kudeatu ordez, egoera kontrolpean dagoela adierazteko joera izan dute, sarritan informazio okerra emanez (hildakoen kopuruari dagokionean, adibidez). Soilik erreakzionatu dute komunikabideek hanka sartu dutenean. Jaurlaritzak harrokeriaz jokatu du, eta, normalean, egindako akatsa aitortzea asko kostatzen zaio.

Pandemiaren eboluzioaren inguruko datuak ematean, bozeramaileek sarritan ez dute egoeraren gordintasuna behar bezala azaldu. Adibidez, estatistikak eskaintzean edota neurri murriztaileen berri ematean, askotan, Jaurlaritzaren bozeramaileek erkaketa interesatuak egin dituzte. Estatistikak okertu direnean, ZIUetako egoera larritu denean edota hildako kopuruak gora egin duenean, Jaurlaritzako eledunek ez dute autokritikarik egin. Nahiago izan dute egoeraren gordintasunaren zama nagusia herritarren bizkar gainean utzi, haien portaera insolidarioak azpimarratuz edota populazioaren sektore zehatz bat seinalatuz. Ez dute enpatia garatu beren agerraldietan. Ez dira _besteen tokian_ jarri. Erronka ikaragarria izanik, beharrezkoa zen gizartea kohesionatzea, komunitatea eraikitzea, mezu positiboak zabalduz. Eta hori ez da behar beste egin.

Covid-19-aren inguruan komunikabideek egiten duten informazio bonbardaketak, sarritan, ez du pandemiaren interpretazio egokia ahalbidetzen. Askotan falta izan da datuak eta iritziak beren testuinguruan kokatzea, eta zenbaitetan informazio kantitateri eman zaio lehentasuna kalitateari eman beharrean.

## Proposamenak

ü Herritar orok du informazio zuzena jasotzeko eskubidea. Gizarte bezala, baldintza hori ezinbestekoa da erabaki libre eta demokratikoak hartu ahal izateko. Uste dugu bizitzen ari garen egoera sindemikoan, eta komunikazio politikari dagokionean, gobernuek eta komunikabideek badutela zer hobetzerik informazio zuzena, argia eta egiazkoa[^4] emateko. Era horretan, askoz errazagoa izango da herritarron ahalduntze informatiboa.

ü Kantitateari baino kalitateari lehentasuna emango dion komunikazio politika behar da[^5]. Garrantzitsuena ez da egunero agertzea, baizik eta soilik behar den uneetan azaltzea. Datuak zehatzak, argiak eta une oro eguneratuak izan behar dira. Kazetariak eta komunikabideak gai dira datu horiek egoki interpretatzeko, baina eledunak ez du egunero prentsaurrekoa eman behar, bere irudia azkar erretzeko hartzen duen arriskua handia baita.

ü Komunikazio emozionala zaindu egin behar da. Bozeramaileek, datuez harago, sentimenduak ere helarazten dituzte. Idatzizko eta ahozko komunikazioa beharrezkoak izaki, agerraldi publikoetan eskertuko litzateke testuarekiko hain menpekoak ez diren eledunak izatea. Maskara erabiltzea ezinbestekoa bada ere, herritarrok behar eta eskertzen dugu begietara eta ez paperetara so egiten diguten pertsonak.

ü EAEn ofizialak diren bi hizkuntzetan gai diren eledunak behar dira. Maiz suertatu da agerraldi publikoetan gaztelania ardatz hizkuntza izan dela eta euskara, albokoa. Hizkuntza biak modu berean agertu behar dira agerraldi guztietan, bai idatzizkoetan nahiz ikus-entzunezkoetan. Bi hizkuntzetan argi eta garbi mintzo diren eledunak behar dira.

ü Gardentasuna ardatz izango duen komunikazio politika behar da. Egoera zail hauetan opakotasuna baztertu behar da. Oso gordinak badira ere, datu objektiboak eman behar dira. Eledunek gai izan behar dute kazetarien galdera zailei modu egokian erantzuten, iskin egin gabe, datuak bere testuinguruan jarriz eta estatistika txarrak ezkutatu gabe. Herritarrok informazio osoa behar dugu. Jakin behar dugu, adibidez, non kutsatu garen, kutsatzetan zein aldaera nagusitzen ari den, edota nola doan txertaketa kanpaina.

ü OME Osasunaren Mundu Erakundeak aholkatzen duen bezala[^6], jarrera proaktiboa duen komunikazio politika behar da. Egoera zailetan azaltzen dira benetako eledunak, egoerari egiazkotasunez aurre egiten dioten bozeramaileak. Jarrera horrek eskatzen du _tik_ erreaktiboak alde batera uztea, zintzoki jokatzea, hartutako erabakiak egokiak izan direnean azpimarratzea, baita desegokiak izan direnean aitortzea ere. Estatistikak okertzen direnean herritarrak ezin dira sistematikoki seinalatu errudun bakarrak izango bailiren. Gobernuek autokritika gehiago egin behar dute.

ü Bozeramaile arduretan egonkortasuna behar da. Egoera zailetan eledunaren irudia oso garrantzitsua da. Lasaitasuna transmititu behar du. Berbazko zein berbarik gabeko komunikazioan trebeak diren bozeramaileak behar dira eta horrek egonkortasuna eskatzen du eta ez aldiro ardura horietan aldaketak izatea. Era berean, eskertuko litzateke pandemiaren inguruan azalpenak eman behar dituzten eledun-kopurua ahalik eta gehien mugatuta izatea mezuaren eraginkortasuna bermatze eta kontraesanak saiheste aldera.

ü Arriskuaren komunikazio egiazkoa, zorrotza, ulergarria eta irisgarria egitea guztiz beharrezkoa da. Komunikazio honek ebidentzia zientifikoetan oinarrituta egon behar du, eta sinesgarria, koherentea eta denboran trinkoa izan behar du, talde eta egoera sozial desberdinen beharrak kontuan hartuz.

ü Pandemia garaian egiten den komunikazioak herritarrei eguneroko bizitza erraztu behar dio, arriskuak identifikatzeko irizpideak eskaini eta komunitate seguruagoak eta solidarioagoak eraikitzeko bidea eman[^7]. Garrantzitsua da, adibidez, komunikazioak neurrien eta aholkuen zergatia azaltzen duen logika epidemiologikoa zehazki adieraztea eta partekatzea. Ezinbestekoa da, halaber, herritarrak entzutea, haiekin hitz egin eta, horretarako, eztabaida-foroak sortzea, logika epidemiologikoa talde eta egoera sozial desberdinetara egokitzeko.

ü Funtsean, hauxe behar da: komunikazio kanpaina argi bat diseinatzea. Gure bizimodua zeharo aldatu behar badugu, gure askatasun demokratikoak errotik murriztu behar baditugu, herritarrei azalpen argiak zor zaizkie. Era horretan beren konplizitatea eta lankidetza askoz errazago lortuko dira.

Erabaki libreak hartu ahal izateko, informazio askea eta herritar informatiboki ahaldunduak behar ditugu.


[^1]: Infanti J, Sixsmith J, Barry MM, Núñez-Córdoba J, Oroviogoicoechea-Ortega C, Guillén-Grima F. (2013). _A literature review on effective risk communication for the prevention and control of communicable diseases in Europe._ ECDC (European Centre for Disease Prevention and Control). [https://www.ecdc.europa.eu/sites/default/files/media/en/publications/Publications/risk-communication-literary-review-jan-2013.pdf](https://www.ecdc.europa.eu/sites/default/files/media/en/publications/Publications/risk-communication-literary-review-jan-2013.pdf)

[^2]: Heydari, S.T., Zarei, L., Sadati, A.K. et al. (2021). The effect of risk communication on preventive and protective Behaviours during the COVID-19 outbreak: mediating role of risk perception. _BMC Public Health_ 21, 54 (2021). [https://doi.org/10.1186/s[^12889]-020-10125-5](https://doi.org/10.1186/s[^12889]-020-10125-5)

[^3]: WHO, World Health Organization (2017). Communicating Risk in Public Health Emergencies. A WHO Guideline for Emergency Risk Communication (ERC) policy and practice. [https://www.who.int/risk-communication/guidance/download/en](https://www.who.int/risk-communication/guidance/download/en)

[^4]: Ramírez, T. (1995). _Gabinetes de Comunicación. Funciones, disfunciones e incidencia_. Bosch.

[^5]: Beretta, S., & Bozzolan, S. (2004). A framework for the analysis of firm risk communication. _The International Journal of Accounting_. 39(3), 265-288.

[^6]: WHO, World Health Organization (2020). Risk communication and community engagement readiness and response to coronavirus disease (COVID-19). [https://www.who.int/publications/i/item/risk-communication-and-community-engagement-readiness-and-initial-response-for-novel-coronaviruses](https://www.who.int/publications/i/item/risk-communication-and-community-engagement-readiness-and-initial-response-for-novel-coronaviruses)

[^7]: Covello, V. T., McCallum, D. B., & Pavlova, M. (1989). Principles and guidelines for improving risk communication. _Effective risk communication_ (pp. 3-16).